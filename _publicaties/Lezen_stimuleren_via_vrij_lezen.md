---
title: Lezen_stimuleren_via_vrij_lezen.pdf
layout: publication
categories: []
tags: [Stichting Lezen, onderzoek, VMBO, PO, VO]
---

## MANAGEMENTSAMENVATTING

#### STARTPUNTEN VAN HET ONDERZOEK
Deze bundel bevat vier studies die zijn uitgevoerd in het kader van een evaluatie
van het programma de Bibliotheek op school in het basisonderwijs en vmbo.
De  evaluatie vond plaats in opdracht van Stichting Lezen via het programma
Kunst van Lezen.

Met de Bibliotheek op school werken scholen en openbare bibliotheken structureel samen aan taalontwikkeling, leesbevordering en mediawijsheid van kinderen.
Een van de verwachtingen van de Bibliotheek op school is dat de samenwerking
met de openbare bibliotheek er niet alleen voor zorgt dat leerlingen op school de
beschikking krijgen over een gevarieerde en actuele boekencollectie, maar ook dat
er in klassen meer aandacht komt voor leesbevordering. Daarom is een van de vragen die we in deze evaluatie probeerden te beantwoorden of (extra hulp en middelen bij) deelname aan de Bibliotheek op school zorgt voor meer leesbevordering in de
klas, welke activiteiten dan vooral de aandacht krijgen en of die activiteiten resulteren in meer lezen, meer motivatie en een betere leesvaardigheid (zie hoofdstuk 2
over het basisonderwijs en hoofdstuk 3 over het voortgezet onderwijs).

Een van de activiteiten waarvan in het kader van de Bibliotheek op school met
name veel wordt verwacht, is vrij lezen. De aanname is dat meer gelegenheid voor
het lezen van zelfgekozen boeken aanmoedigt tot lezen, en daarmee ook de leesmotivatie en de leesvaardigheid van leerlingen bevordert. De vraag is of die hypothese in alle gevallen opgaat. Leesplezier is afhankelijk van de juiste match tussen
leerling en boek, maar niet alle leerlingen slagen er in geschikte boeken te selecteren
(Mackey, 2014; Merga, 2016; Merga & Roni, 2017).

Tijdens het vrij lezen ontstaan
dan wellicht fricties, doordat leerlingen boeken kiezen die onvoldoende zijn af -
gestemd op hun leesniveau en hun interesses. Met name voor zwakkere en minder
gemotiveerde lezers zou dit het lezen kunnen belemmeren: als ze te moeilijke
boeken kiezen of boeken die ver van hun belangstelling staan, wordt vrij lezen een
frustrerende activiteit die de weerstand tegen lezen eerder versterkt dan dat het een
bijdrage levert aan het leesplezier (Margolis & McCabe, 2004; Ross, 2000). Mede
tegen die achtergrond onderzochten we in deze studie de effecten van hulp bij de
boekenkeuze in het basisonderwijs en voortgezet onderwijs (hoofdstuk 4).

Voor fervente lezers is lezen een gewoonte: de keuze om te gaan lezen wordt
vaak onbewust gemaakt. Voor veel leerlingen is lezen echter geen routine: zij staan
misschien niet onwelwillend tegenover lezen, maar ze komen er niet toe, omdat hun
aandacht wordt afgeleid door andere bezigheden, zoals gamen, activiteiten op sociale media, sport en bijbaantjes. Op basis van inzichten uit de gedragspsychologie
gingen we daarom na hoe we de leesgewoonten van leerlingen kunnen bevorderen.

Bij leerlingen in het basisonderwijs probeerden we leesroutines te stimuleren via
aanmoediging door ouders; in het vmbo beïnvloedden we leerlingen rechtstreeks.
Daarvoor maakten we gebruik van zogenoemde nudges (hoofdstuk 5).

#### BELANGRIJKSTE BEVINDINGEN
Op de Bibliotheek op school-basisscholen in ons onderzoek bleek vrij lezen zoals
verwacht de meest voorkomende leesbevorderingsactiviteit: er werd gemiddeld bijna
twintig minuten per dag aan besteed. Wel zagen we dat de tijd voor vrij lezen in de
loop van een schooljaar afnam, tenzij scholen extra hulp en middelen kregen om
leesbevordering te stimuleren (via de zogenoemde intensieve-stimuleringsregeling).
Op de basisscholen die aan deze regeling deelnamen, bleef de aandacht voor leesactiviteiten gehandhaafd, terwijl die aandacht terugliep op de scholen die er niet
aan deelnamen.

Vrij lezen op de basisschool had vooral effect op leerlingen die op voorhand al
regelmatig lazen. Zij kenden op de nameting meer titels van kinderboeken, wat
erop wijst dat ze onder invloed van vrij lezen op school nog meer zijn gaan lezen.

Datzelfde effect zagen we optreden voor boekpromotie: vooral leerlingen die al
veel lazen, profiteerden van boekenkringen en boekintroducties. Voorlezen, daarentegen, had een stimulerend effect op de leesfrequentie van alle leerlingen op de
basisschool.

Vrij lezen was ook op de onderzochte vmbo-scholen de meest voorkomende
leesbevorderingsactiviteit. Vrij lezen kwam bovendien op de Bibliotheek op
school-scholen regelmatiger voor dan op vmbo-scholen die wel een actief leesbevorderingsbeleid hadden, maar niet aan de Bibliotheek op school meededen.

Gemiddeld
besteedden bevraagde docenten zo’n 20 tot 25 procent van de tijd beschikbaar voor
Nederlands aan vrij lezen. Andere leesbevorderingsactiviteiten, zoals voorlezen,
boeken kringen en boekintroducties, kwamen op het vmbo nauwelijks voor.

Anders dan in het dissertatieonderzoek van Thijs Nielen naar de Bibliotheek
op school in het basisonderwijs (Nielen & Bus, 2016), vonden we op het vmbo
geen hoofdeffecten van deelname aan de Bibliotheek op school op leesmotivatie,
leesfrequentie en leesbegrip.

Wel bleken bepaalde subgroepen te profiteren van de
Bibliotheek op school: de aanpak stimuleerde de leesmotivatie van meer vaardige
leerlingen (leerlingen uit de gemengde en theoretische leerweg), van meisjes en van
jongere leerlingen. Dit zijn juist de leerlingen die over het algemeen welwillender
staan tegenover lezen. De ‘onwillige’ lezers, die ruimschoots vertegenwoordigd zijn
op het vmbo, worden door de Bibliotheek op school blijkbaar (nog) onvoldoende
bereikt.

We testten de effecten van ondersteuning bij de boekenkeuze door bibliotheekmedewerkers die tweewekelijkse gesprekken over boeken voerden met leerlingen.
In het basisonderwijs zagen we dat leerlingen die via de gesprekken hulp hadden
gekregen bij het kiezen van passende boeken sterker vooruitgingen in hun leesmotivatie dan leerlingen die zulke hulp niet hadden ontvangen. Bij leerlingen die
voorafgaand aan deze hulp al relatief hoog scoorden, was er een positief effect op
leesmotivatie. De onwillige leerlingen profiteerden niet van de hulp. Daarnaast
bleek dat een deel van de leerlingen (die leerlingen die vooraf al hoog scoorden op
leesbegrip) betere lezers werd onder invloed van hulp bij het kiezen van boeken,
hoewel het effect op leesbegrip bij meisjes juist negatief was.

In het vmbo sorteerden
de boekgesprekken pas positieve effecten naarmate de leesvaardigheid van leerlingen hoger was.
Met behulp van ‘nudges’ – WhatsAppberichten die waren bedoeld als kleine
duwtjes in de richting van meer lezen – probeerden we de leesgewoonten van leerlingen te beïnvloeden.

In het basisonderwijs deden we dat via ouders: zij werden
via WhatsApp aangemoedigd ervoor te zorgen dat hun kinderen frequenter gingen
lezen. We zagen dat onder invloed van de berichten de boekenkennis van ouders
vooruitging, maar niet van alle ouders. De nudges waren effectiever naarmate
ouders op voorhand meer boeken kenden. Kennelijk is deze groep ouders onder
invloed van de berichten meer aandacht gaan besteden aan het uitzoeken van
geschikte boeken voor hun kinderen.

Bij leerlingen vonden we een positief effect
op motivatie: jongens raakten door middel van het nudgen van hun ouders meer
gemotiveerd om te lezen. Het effect van de berichten op meisjes was echter negatief:
mogelijk hebben zij de aanmoedigingen van hun ouders naar aanleiding van de
nudges als storend ervaren.

In het vmbo stuurden we de berichten rechtstreeks naar
leerlingen. Daar zagen we positieve effecten van nudging, maar niet bij alle leerlingen. Vooral leerlingen die al veel lazen en meisjes profiteerden van de berichten
en gingen vooruit in kennis van boektitels. Op leesbegrip was er een negatief effect
van nudges voor meisjes. Mogelijk ging meer lezen bij meisjes niet samen met meer
gemotiveerd lezen, wat een negatieve impact zou kunnen hebben gehad op hun score
op de leestoets. Hoe de nudges door de meisjes zijn ontvangen, weten we echter
niet: hun reacties hebben we niet in kaart gebracht.

#### PRAKTISCHE IMPLICATIES
De uitkomsten van de studies naar extra hulp bij en middelen voor leesbevordering
in het basisonderwijs en naar de introductie van de Bibliotheek op school in het
vmbo wijzen erop dat het belangrijk is dat lezen voortdurend een punt van aandacht is op scholen en dat leraren aandacht hebben voor activiteiten die het lezen
van leerlingen ondersteunen. Leraren hebben een drukke agenda, waardoor lezen
gemakkelijk op het tweede plan raakt.

In het basisonderwijs zagen we dat veel tijd wordt vrijgemaakt voor vrij lezen,
maar dat de effecten ervan niet onverdeeld positief zijn. Het lijkt vooral stimulerend
te zijn voor leerlingen die al veel lezen (een soort mattheüseffect, waarbij vaardige
leerlingen steeds vaardiger worden; zie Stanovich, 1986), maar niet voor onervaren
lezers. Voor leerlingen die uit zichzelf weinig lezen, lijkt vrij lezen zelfs negatief
uit te werken. Speculerend over mogelijke verklaringen, is het aannemelijk dat vrij
lezen te hoge eisen stelt aan deze leerlingen. Ze moeten niet alleen geschikte boeken
vinden, maar die boeken ook geheel zelfstandig lezen. Deze leerlingen zouden baat
kunnen hebben bij meer begeleiding tijdens het vrij lezen zelf, maar wellicht zouden
ze de voor vrij lezen bestemde tijd nog beter besteden als er alternatieve vormen van
lezen beschikbaar kwamen die minder hoge eisen stellen aan hun leesvaardigheid.
Hierbij valt te denken aan luisterboeken of e-books met ingebouwde hulpmiddelen
zoals gesproken tekst. Wetenschappelijk geëvalueerde experimenten met deze en
andere hulpmiddelen zijn wenselijk.

Het lijkt erop dat de aanpak van de Bibliotheek op school op basisscholen niet
zonder meer kan worden overgeheveld naar het vmbo. We zien weliswaar meer
aandacht voor lezen in het vmbo als scholen meedoen aan de Bibliotheek op school,
maar effecten op leesmotivatie en leesfrequentie lijken afhankelijk van de vraag of
leerlingen ‘gewillige’ lezers zijn. Vooral leerlingen die uit zichzelf al meer geneigd
zijn om te lezen, worden erdoor bereikt. Hoewel het gunstig is dat de Bibliotheek op
school ook in het vmbo gepaard gaat met positieve uitkomsten, is voor een deel van
de leerlingen waarschijnlijk intensievere ondersteuning bij het lezen nood zakelijk.
Dat zou kunnen in de vorm van de hiervoor genoemde alternatieve vormen van
lezen, maar waarschijnlijk ook door de inzet van effectievere vormen van leesinstructie (Houtveen, Van Steensel, & De la Rie, 2019): onderzoek laat zien dat
voor de zwakste lezers een minimaal niveau van leesvaardigheid voorwaardelijk is
om met plezier te kunnen lezen (Miyamoto, Pfost, & Artelt, 2018).

Begeleiding bij de boekenkeuze lijkt gunstig uit te werken voor de leesmotivatie van leerlingen. Ook hier zijn effecten echter gunstiger voor meer gemotiveerde
leerlingen; in het vmbo zijn de effecten er zelfs alleen voor vaardigere leerlingen.
Waarschijnlijk is er voor de leesbevordering van onwillige lezers meer nodig.
Dat kan de vorm krijgen van meer begeleiding: mogelijk zette onze relatief korte
en weinig intensieve interventie (ongeveer zes keer een boekgesprek van maximaal
tien minuten) voor deze lezers te weinig zoden aan de dijk. Bovendien moeten we
voor deze leerlingen de drempel om te lezen misschien ook op andere manieren
verlagen (zie de eerdere suggestie voor de inzet van luisterboeken en e-books met
ingebouwde hulpmiddelen).

We zagen dat nudging kan werken, maar wellicht hebben we in ons onderzoek
nog niet de meest optimale vorm gebruikt. Onze WhatsAppberichtjes waren weinig persoonlijk: ouders en leerlingen kenden ons niet, wat het, zoals we in onze
studie zagen, gemakkelijker maakte om de berichtjes te blokkeren. Wellicht is de
uitwerking van nudging sterker als het gebeurt door personen die relevant zijn voor
leerlingen. Sunstein (2014) suggereert dat ook sociale normen als nudge kunnen
fungeren. Een mogelijkheid is om personen met wie adolescenten zich identificeren
(bijvoorbeeld bekende influencers) geregeld een vlog te laten maken over wat ze
lezen. Als leerlingen zien dat hun idolen lezen (een aanpak die bijvoorbeeld ook in
het leesbevorderingsproject ‘De Weddenschap’ wordt toegepast), zet dat hen wellicht ook aan tot lezen.


#### REFERENTIES
Houtveen, A. A. M., Van Steensel, R. C. M., & De la Rie, S. (2019). De vele kanten
van leesbegrip: Literatuurstudie naar onderwijs in begrijpend lezen in opdracht van
het Nationaal Regieorgaan Onderwijsonderzoek en de Inspectie van het Onderwijs.
Rotterdam: Erasmus Universiteit.

Mackey, M. (2014). Learning to choose: The hidden art of the enthusiastic reader.
Journal of Adolescent and Adult Literacy, 57, 521-526.

Margolis, H., & McCabe, P. P. (2004). Self-efficacy: A key to improving the
motivation of struggling readers. The Clearing House: A Journal of Educational
Strategies, Issues, and Ideas. 77, 241-249.

Merga, M. K. (2016). What would make them read more? Insights from Western
Australian adolescents. Asia Pacific Journal of Education, 36, 409-424.

Merga, M. K., & Roni, S. M. (2017). Choosing strategies of children and the
impact of age and gender on library use: Insights for librarians. Journal of Library
Administration, 57, 607-630.

Miyamoto, A., Pfost, M., & Artelt, C. (2018). Reciprocal relations between intrinsic
reading motivation and reading competence: A comparison between native and
immigrant students in Germany. Journal of Research in Reading, 41(1), 176-196.

Nielen, T. M. J., & Bus, A. G. (2016). Onwillige lezers: Onderzoek naar redenen en
oplossingen. Amsterdam: Stichting Lezen.

Ross, C. S., (2000). Making choices. The Acquisition Librarian, 13, 5-21.

Stanovich, K. E. (1986). Matthew effects in reading: Some consequences of individual differences in the acquisition of literacy. Reading Research Quarterly, 21 (4),
360-407.

Sunstein, C. R. (2014). Nudging: A very short guide. Journal of Consumer Policy, 37,
583-588.
