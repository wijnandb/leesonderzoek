---
title: Nieuwe_media_en_lezen.pdf
layout: publication
categories: []
tags: [Stichting Lezen, onderzoek, technologie]
---
Samenvatting

‘Loont’ het om kinderen al in hun eerste levensjaar voor te lezen? Meer dan de
interactie tussen ouder en kind tijdens het eten, spelen en naar bed brengen, kan
voorlezen een stimulans zijn voor de taalontwikkeling. Tijdens het voorlezen
blijken volwassenen veel complexere taal te gebruiken dan bijvoorbeeld tijdens
spel. In twee studies is onderzocht of BoekStart, een programma dat een vroege
start met voorlezen stimuleert, effect heeft op de taalontwikkeling van kinderen.
Drie maanden na de geboorte van hun kind ontvangen ouders een waardebon voor
een BoekStart-koffertje met een boekje en een cd met kinderliedjes en een gratis
babylidmaatschap van de bibliotheek. We hebben onderzocht of een extensief programma als BoekStart voorlezen stimuleert en effect heeft op taalontwikkeling.
Een tweede doel was te onderzoeken of de doelgroep – ouders die uit zichzelf weinig voorlezen – bereikt wordt.

Belangrijkste resultaten

Ouders die onder invloed van BoekStart vaker voorlezen als de baby 8 maanden
oud is, hebben kinderen die hoger scoren op taal. Al na 15 maanden zijn de effecten van meer voorlezen meetbaar. Op de langere termijn (na 22 maanden) worden
effecten van een vroege start sterker.
BoekStart heeft in het bijzonder effect bij baby’s met een moeilijk temperament.
Zonder BoekStart worden zij veel minder vaak voorgelezen dan kinderen met
een gemakkelijk temperament. Onder invloed van BoekStart zijn ouders minder
geneigd voorlezen uit te stellen en lezen ze al voor als de baby 8 maanden oud is,
ondanks ‘moeilijk’ gedrag van de baby. Deze kinderen profiteren het meest van
BoekStart: ze scoren een halve standaarddeviatie hoger op woordenschat dan even
moeilijke kinderen die niet meedoen met BoekStart.
Ouders van snel geïrriteerde kinderen blijken ook vaker mee te doen met
BoekStart. De kans dat deze ouders meedoen is vijf keer groter dan de kans dat
ouders van minder moeilijke kinderen meedoen. Kennelijk zijn deze ouders zich
ervan bewust dat de interacties met hun kind niet optimaal zijn en zoeken ze via
deelname aan het BoekStart-programma oplossingen voor de problemen die ze
ervaren in de dagelijkse omgang met hun kind. Ouders met een mbo-opleiding
of lager rapporteren even vaak problemen in de dagelijkse omgang met hun kind,
maar verbinden daar minder vaak consequenties aan door BoekStart aan te grijpen
als een mogelijkheid om de verbale interactie met hun kind te verbeteren.
