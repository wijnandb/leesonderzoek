---
title: Vrijetijdslezen_in_het_vmbo.pdf
layout: publication
categories: []
tags: [onderzoek, VMBO]
---
## Samenvatting
In dit onderzoek staat de vraag centraal op welke factoren het ministerie van Onderwijs, Cultuur en
Wetenschap beleid kan richten om vrijetijdslezen onder vmbo-leerlingen te bevorderen. Deze vraag is
beantwoord aan de hand van een literatuurstudie, een analyse van beleidsinstrumenten van OCW,
interviews met vmbo-leerlingen en focusgroepen met het leesbevorderingsexperts. Uit de
literatuurstudie blijkt dat zeer uiteenlopende factoren kunnen bijdragen aan de bevordering van
vrijetijdslezen.
Drie clusters van factoren vormen de basis van het onderzoek:
- leesmotivatie,
- leesaanbod en
- leesonderwijs.

Het leesbevorderingsbeleid van het ministerie van OCW is in algemene zin gericht op alle drie
de factoren, maar er zijn beperkingen. Zo is het onbekend wat het bereik van
leesbevorderingsinterventies gericht op leesmotivatie is en wat het effect van deze campagnes is. Ook
blijkt er onduidelijkheid te bestaan of er voldoende leesmateriaal is dat aansluit bij de interesses,
leefwereld en het leesniveau van vmbo-leerlingen. Zowel vmbo-leerlingen als deskundigen gaven als
aanknopingspunt dat de bekendheid van het bestaande aanbod verbeterd kan worden. Verder zijn er
aanknopingspunten om de begeleiding van vmbo-leerlingen te verbeteren door
bibliotheekmedewerkers, docenten en andere betrokken partijen te professionaliseren. Actoren moeten
het belang van leesbevordering inzien en weten aan de hand van welke factoren ze daaraan kunnen
bijdragen. Ook is het een aanbeveling om meer onderzoek te doen naar handvatten die aan vmbo-
docenten geboden kunnen worden, zodat het docenten makkelijker gemaakt wordt om lees- en
literatuuronderwijs te geven. Belangrijk is volgens de deskundigen dat er voldoende draagvlak voor
leesbevordering bestaat vanuit de schoolleiding. Ten slotte kan er onderzocht worden hoe lesmethodes
meer kunnen bijdragen aan leesbevordering.
