---
title: Lezen_op_het_vmbo_online.pdf
layout: publication
categories: []
tags: [onderzoek, vmbo]
---

## Inleiding

In 2010 heeft DUO Onderwijsonderzoek in opdracht van Stichting Lezen onderzoek gedaan naar
leesbevordering op het vmbo. Uit dit onderzoek kwam naar voren dat docenten leesbevordering
belangrijk vinden en in de klas ook het lezen stimuleren, maar dat leesbevordering vaak nog te veel
afhankelijk was van het enthousiasme van de individuele docent en dat een schoolbrede visie op
leesbevordering vaak ontbrak.

De afgelopen jaren was lezen op het vmbo een van de speerpunten van Stichting Lezen. Zo heeft
Stichting Lezen ingezet op structureel beleid door middel van Leesplan (www.leesplan.nl – o.a.
boekencollectie, werkvormen, deskundigheid van docenten) en met de introductie van de
Bibliotheek op school vmbo. Ook is er met De Weddenschap een concrete landelijke leescampagne
voor het vmbo gerealiseerd.

Stichting Lezen wil (zes jaar na het vorige onderzoek) graag inzicht krijgen in de stand van zaken met
betrekking tot leesbevordering op het vmbo. Om deze reden heeft DUO Onderwijsonderzoek
wederom een onderzoek uitgevoerd onder docenten Nederlands die lesgeven in het vmbo,
bestaande uit een kwantitatief en een kwalitatief onderzoek. In deze rapportage worden de
resultaten van dit onderzoek beschreven.

## Managementsamenvatting
Dit onderzoeksrapport geeft een stand van zaken van leesbevordering in het vmbo, in het bijzonder
van wat vmbo-docenten Nederlands aan leesbevordering doen. Leesbevordering wordt daarbij
omschreven als ‘het organiseren van activiteiten die als doel hebben om het lezen van boeken voor
het plezier onder leerlingen te stimuleren, zoals het ter beschikking stellen van een collectie
leesboeken of vrij lezen tijdens de les’. 358 docenten Nederlands die lesgeven in het vmbo hebben
een vragenlijst ingevuld. Daarnaast zijn er twee groepsdiscussies gehouden met vmbo-docenten.

### Structurele aanpak leesbevordering
Voor bestendige leesbevordering zijn in de visie van Stichting Lezen twee aspecten van cruciaal
belang: op schoolniveau zijn structurele maatregelen getroffen voor dit programmaonderdeel en
docenten besteden er regelmatig aandacht aan. Onder een structurele aanpak vallen onder meer de
aanwezigheid van een mediatheek met een collectie leesboeken, de aanwezigheid van een taalen/of leescoördinator en het opnemen van leesbevordering in het beleidsplan van de school. 88%
van de ondervraagde docenten geeft aan dat één of meerdere onderdelen op dit gebied op hun
school ‘op orde’ zijn. Zo geeft 80% aan dat leesbevordering is (of zal worden) opgenomen in het
taalbeleid en 74% zegt een mediatheek te hebben met een collectie leesboeken (of bezig te zijn om
dit te realiseren). Een geoormerkt budget voor leesbevordering en samenwerking met de plaatselijke
bibliotheek blijken minder vaak voor te komen (in respectievelijk 42% en 40% van de gevallen). Nog
geen 20% doet mee aan het programma de Bibliotheek op school of is bezig om dit te realiseren. De
docenten in de groepsdiscussies geven aan dat alles op het gebied van leesbevordering (hoe actief
men is, wat men allemaal doet, etc.) staat of valt met het enthousiasme van de docenten in de
school.

### Activiteiten in de klas
99% van de ondervraagde docenten besteedt in de lessen aandacht aan leesbevordering. Daarnaast
geven docenten aan dat zij vooral tijd inruimen voor vrij lezen (67% doet dat minstens één keer per
week), voorlezen en het geven van boekadviezen (28% respectievelijk 26% doet dat minstens één
keer per week). Veel docenten besteden minstens één keer per kwartaal aandacht aan
boekverwerkingsopdrachten (boekgesprekken houden (78%), creatieve verwerkingsopdrachten
(88%) en boekverslagen maken (75%)). Uit de groepsdiscussies blijkt dat de verschillen in aandacht
voor leesbevordering tussen docenten groot zijn: sommige docenten doen er veel aan (één docent
laat de leerlingen een lesuur per week vrij lezen), anderen juist weinig.
Docenten ondernemen ook andere activiteiten in het kader van leesbevordering, zoals het brengen
van een bezoek aan de mediatheek/schoolbibliotheek (21% doet dat minimaal één keer per
kwartaal). 28% brengt minstens eenmaal per jaar een bezoek aan de plaatselijke bibliotheek. 68%
doet dat overigens nooit. 42% van de docenten nodigt in elk geval één keer per jaar een auteur uit.
Landelijke leesbevorderingsprogramma’s, leescampagnes en leesactiviteiten
Minder dan de helft van de ondervraagde docenten doet mee aan landelijke
leesbevorderingscampagnes en -activiteiten. 29% van de ondervraagde docenten doet met de eigen
klas of in breder verband mee met de Kinderboekenweek, hoewel dat eigenlijk een activiteit is die 
gericht is op de basisschool. Ook bij niet-deelnemers is dit de meest bekende landelijke
leescampagne. De docenten uit de groepsdiscussie doen zelf allemaal niet mee aan de
Kinderboekenweek. Zij zijn van mening dat de belevingswereld van kinderboeken niet aansluit bij de
belevingswereld van hun leerlingen. Aan De Jonge Jury, de lees- en stemcampagne voor 12-16 jaar,
doet 32% mee. Bij 90% van de ondervraagden is deze actie bekend. Leescampagnes en -activiteiten
die zich specifiek op vmbo-leerlingen richten, zoals De Weddenschap en de website Leeskracht,
worden relatief weinig ingezet door de docenten (respectievelijk 15% en 9%). Het meest doet men
mee met de website Lezen voor de Lijst (45%), voornamelijk in de gemengde en theoretische
leerweg. De docenten in de groepsdiscussie zijn niet onverdeeld enthousiast over de website. Zij
vinden de aangeboden titels minder geschikt voor vmbo-leerlingen.

### Vrij lezen en verplichte leeslijst
Van de docenten geeft 44% aan dat vrij lezen in alle onderwijstypen en in alle leerjaren een
structureel onderdeel van het lesrooster is. Ruim een kwart van de docenten geeft aan dat dit in een
deel van de onderwijstypen en leerjaren het geval is (27%). Aan de docenten die vrij lezen tijdens de
les organiseren (71%), is gevraagd om hoeveel minuten het dan meestal gaat: gemiddeld gaat het om
23 minuten. De meeste docenten uit de groepsdiscussie besteden aandacht aan vrij lezen. De ene
docent werkt met een boekenlijst, waarbij leerlingen een boekverslag moeten maken, terwijl de
ander dit boekverslag juist heeft losgelaten. Lezen moet een ongedwongen activiteit zijn aldus deze
laatste docent.

Een ruime meerderheid van de docenten geeft aan dat de school een verplichte leeslijst kent: in de
bovenbouw is dat nog vaker het geval dan in de onderbouw (78% versus 64%); in de onderbouw
heeft ruim een kwart van de scholen (27%) geen verplichte leeslijst. De meeste boeken voor de
verplichte leeslijst worden gelezen in de bovenbouw van het vmbo: 49% van de leerlingen leest hier
vijf boeken of meer; in de onderbouw is dit 30%. Het gemiddelde aantal gelezen boeken in de
onderbouw van het vmbo is 4,2. Het gemiddelde in de bovenbouw van het vmbo is 4,9 boeken. Bij
76% van de docenten/scholen mogen de leerlingen zelf titels kiezen voor de verplichte leeslijst (die
vervolgens in de meeste gevallen door de school worden goedgekeurd). Op 35% van de scholen
kiezen leerlingen hun boeken (daarnaast) uit een lijst met titels die door de school wordt
aangedragen.

### Waarom docenten aan leesbevordering doen
Kennismaking met en vaardigheden rond het lezen van zowel zakelijke als fictionele teksten maakt
deel uit van referentiekaders en eindtermen, en lezen en leesbevordering zijn belangrijke onderdelen
in het curriculum. In dit onderzoek werd docenten die aan leesbevordering doen gevraagd naar de
redenen die zij daarvoor hebben. Daarbij valt op dat het vergroten van woordenschat en
leesvaardigheid voor veel docenten een belangrijke rol speelt. Ook het bevorderen van het
leesplezier is voor veel docenten van belang. Beduidend minder hecht men aan redenen als het
vergroten van de literaire competentie en het laten ervaren van esthetisch genot van taal.
Uit beide groepsdiscussies komt naar voren dat docenten het belangrijk vinden dat hun leerlingen
‘leeskilometers’ maken, omdat veel leerlingen traag lezen (en oefening baart in meer of mindere
mate kunst). Ook geven veel docenten aan dat veel lezen goed is voor de woordenschat en dus voor
begrijpend lezen. Begrijpend lezen is voor alle andere vakken ook essentieel. Daarnaast is veel 
gesproken over het belang om leerlingen bijbrengen dat lezen leuk en ontspannend is, dat het fijn
kan zijn om je te verliezen in een verhaal.

### Knelpunten leesbevordering
De meest genoemde belemmering die docenten ervaren om het lezen te bevorderen, is dat hun
leerlingen lezen ‘suf’ vinden (64%). In de groepsgesprekken werd dit herkend: veel leerlingen vinden
lezen moeilijk en stilzitten saai; ze vinden de boeken moeilijk en boeken lezen niet nuttig.
‘Suf’ weegt het zwaarst, op afstand gevolgd door de drempels ‘ik heb te weinig lestijd om aandacht
te besteden aan leesbevordering’ (44%) en ‘de leesvaardigheid van mijn leerlingen is onvoldoende’
(41%). Soms hangt de belemmering samen met de attitude van de docent (12% voelt geen
enthousiasme voor leesbevordering) of met zijn/haar kennis of vaardigheden (10% is onvoldoende
op de hoogte van het boekenaanbod en 5% heeft naar eigen zeggen te weinig didactisch repertoire
voor een boeiende leesbevorderingsles).

### Boeken op school
Over alle onderzochte aspecten van de boekencollectie op school is meer dan de helft van de
docenten (zeer) tevreden, met uitzondering van het aantal boeken dat jaarlijks wordt vernieuwd
(hierover is 42% (zeer) tevreden). Het meest tevreden zijn de docenten over de verscheidenheid in
onderwerpen (64% (zeer) tevreden). Relatief veel docenten zijn (zeer) ontevreden over het aantal
boeken dat jaarlijks wordt vernieuwd (39%), het aantal boeken (33%), de actualiteit van de boeken
(29%) en de aantrekkelijkheid van de boeken voor leerlingen (25%).
Wat duidelijk uit de groepsdiscussies naar voren komt, is dat het leesbevorderend werkt wanneer
kinderen op wat voor manier dan ook – via ouders, school, docent, bibliotheek, etc. – gemakkelijk in
aanraking komen met leuke boeken.
